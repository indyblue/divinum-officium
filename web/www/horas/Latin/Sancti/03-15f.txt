[Rank]
S. Clementis Mariæ Hofbauer Confessoris;;II classis;;5;;ex C5

[Rule]
ex C5;
9 lectiones;

[Oratio]
Deus, qui beátum Cleméntem Maríam miro fídei róbore et invíctæ constántiæ virtúte decorásti: eius méritis et exémplis fac nos, quǽsumus, ita fortes in fide et caritáte fervéntes; ut prǽmia consequámur ætérna.
$Per Dominum.

[Hymnus Matutinum]
v. Instar diéi, spléndidum
Crescéntis in merídiem,
Effúlsit, annis áuctior
Cleméntis usque sánctitas.
_
Fide quis illo fírmior?
Qui, iura Petri víndicans,
Hostes retúndit, édocet
Rudes, inértes éxcitat.
_
Spe fretus, inter hórridas
Spargit procéllas sémina,
Quæ fidit, apto témpore,
Messem datúra dívitem.
_
Igníta Christi cáritas
Hunc ima per præcórdia
Inflámmat, et flammántia
Effáta labris élicit.
_
Exémplar o qui frátribus,
Clemens, refúlges, ímpetra
Ut, te magístro, sánctius
Discámus ævum dúcere.
_
Deo Patri sit glória
Eiúsque soli Fílio,
Cum Spíritu Paráclito,
Nunc et per omne sǽculum.
Amen.

[Lectio1]
De Epistola beáti Pauli Apóstoli ad Romános
!Rom 3:22-28
Iustitia autem Dei per fidem Iesu Christi in omnes et super omnes, qui credunt~
in eum: non enim est distinctio. Omnes enim peccavérunt et egent glória Dei:~
iustificáti gratis per grátiam ipsius, per redemptiónem quæ est in Christo~
Iesu. Quem propósuit Deus propitiatiónem per fidem in sánguine ipsíus, ad~
ostensiónem iustítiæ suæ, propter remissiónem præcedéntium delictórum in~
sustentatióne Dei, ad ostensiónem iustítiæ eius in hoc témpore: ut sit ipse~
iustus, et iustíficans eum qui est ex fide Iesu Christi. Ubi est ergo gloriátio~
tua? Exclúsa est. Per quam legem? factórum? Non; sed per legem fídei.~
Arbitrámur enim iustificári hóminem per fidem sine opéribus legis.

[Lectio2]
!Rom 5:1-5
Iustificáti ergo ex fide, pacem habeámus ad Deum per Dóminum nostrum Iesum~
Christum, per quem et habémus accéssum per fidem in grátiam istam, in qua~
stamus, et gloriámur in spe glóriæ filiórum Dei. Non solum autem, sed et~
gloriámur in tribulatiónibus, sciéntes quod tribulátio patiéntiam operátur,~
patiéntia autem probatiónem, probátio vero spem. Spes autem non confúndit, quia~
cáritas Dei diffúsa est in córdibus nostris per Spíritum Sanctum qui datus est~
nobis.

[Lectio3]
!Rom 10:10-18
Corde enim créditur ad iustítiam, ore autem conféssio fit ad salútem. Dicit~
enim Scriptúra: Omnis qui credit in illum non confundétur. Non enim est~
distínctio Iudǽi et Græci; nam idem Dóminus ómnium, dives in omnes qui ínvocant~
illum. Omnis enim quicúmque invocáverit nomen Dómini, salvus erit. Quómodo ergo~
invocábunt in quem non credidérunt? aut quómodo credent ei quem non audiérunt?~
quómodo autem áudient sine prædicánte? quómodo vero prædicábunt, nisi~
mittántur? Sicut scriptum est: Quam speciósi pedes evangelizántium pacem,~
evangelizántium bona. Sed non omnes obédiunt evangélio. Isaías enim dicit:~
Dómine, quis crédidit audítui nostro? Ergo fides ex audítu, audítus autem per~
verbum Christi. Sed dico: Numquid non audiérunt? Et quidem in omnem terram~
exivit sonus eórum, et in fines orbis terræ verba eórum.

[Lectio4]
Clemens María Hófbauer Tassovítii in Morávia natus, a prima ætáte in schola~
christiánæ perfectiónis erudítus est, magístra potíssimum religiosíssima matre.~
Aduléscens pistóriam artem dídicit; sed ad maióra se vocári præséntiens, cœpit~
ad litterárum stúdium incúmbere. Plúries Romam peregrinátus est, bis étiam in~
erémum secéssit. Verum Deo illum ad altióra vocánte, intermíssa litterárum~
stúdia in Vindobonénsi universitáte, repétiit, navitérque prosecútus est; donec~
Romam íterum remigávit, ubi in alfonsiánam famíliam singulári Dei proviciéntia~
cooptátus est, quam ipsíus ópera in díssitas regiónes propagátum iri sanctus~
Parens divíno instínctu præséntit ac palam prænuntiávit.

[Lectio5]
Absolúto tirocínio ac présbyter factus, in septentrionáles Európæ províncias a~
Sede apostólica missus est. Erécto Varsáviæ Polónia primo suæ Congregatiónis~
domicílio, et plúribus sibi adiúnctis sóciis, incredíbile est, quam copióso ibi~
fructu sacerdotália múnera, nihil labóris recúsans, ultra vicénnium expléverit.~
Multa étiam ad religiósam iuventútis instructiónem prǽstitit. Orphanórum sortem~
miserátus eréxit hospítium, ubi misérrimos quosque patérna caritáte alébat;~
visus subínde stipem eórum causa emendicáre, immo nec fáciem ab increpántibus~
et in se conspuéntibus avértere. Inter has autem curas semper coram Deo~
ámbulans, Deíparæ Vírgini, cuius Rosárium assídue recitábat, singuláriter~
devótus, ómnibus velut sanctitátis exémplar iúgiter prælúxit.

[Lectio6]
Deo soli confísus, plures Institúti sui domus váriis in regiónibus eréxit. Ipse~
vero multas, ob témporum iniquitátem, acerbitátes perpéssus, et a Polónia cum~
suis expúlsus, secéssit Vindobónam, ubi duódecim postrémis vitæ suæ annis, ad~
Dei glóriam operári perseverávit. Illud autem indeféssa sua ópera consecútus~
est, ut Congregatiónem a Sanctíssimo Redemptóre in ultramontánas regiónes~
diffúderit, et languescéntem pópuli fidem catholicúmque spíritum, non parum~
illa ætáte imminútum, corroboráverit; dignus proptérea qui uti alter liguoriánæ~
famíliæ parens et propagátor exímius habeátur, et quem Pius séptimus virum~
apostólicum, vindobonénsis cleri decus Ecclesiǽque cólumen appelláret. Méritis~
tandem plenus, prope septuagenárius obdormívit in Dómino ídibus mártii, anno~
millésimo octingentésimo vigésimo. Eum Leo décimus tértius Beatórum catálogo,~
et Pius décimus Sanctórum fastis accénsuit.

[Lectio7]
Léctio sancti Evangélii secúndum Lucam
Lectio vii	10, 1-9
In illo témpore: Designávit Dóminus et álios septuagínta duos : et misit illos~
binos ante fáciem suam, in omnem civitátem et locum, quo erat ipse ventúrus. Et~
réliqua.
_
Homilía sancti Gregórii Papæ
!Homilia 17 in Evang.
Dóminus et Salvátor noster, fratres caríssimi, aliquándo nos sermónibus,~
aliquándo vero opéribus ádmonet. Ipsa étenim facta eius, præcépta sunt: quia,~
dum áliquid tácitus facit, quid ágere debeámus innotéscit. Ecce enim binos in~
prædicatiónem discípulos mittit: quia duo sunt præcépta caritátis, Dei~
vidélicet amor et próximi: et minus quam inter duos cáritas habéri non potest.~
Nemo enim próprie ad semetípsum habére caritátem dícitur: sed diléctio in~
álterum tendit, ut cáritas esse possit.

[Lectio8]
Ecce enim binos ad prædicándum discípulos Dóminus mittit: quátenus hoc nobis~
tácitus ínnuat, quia qui caritátem erga álterum non habet, prædicatiónis~
offícium suscípere nullátenus debet. Bene autem dícitur, quia misit eos ante~
fáciem suam in omnem civitátem et locum, quo erat ipse ventúrus. Prædicatóres~
enim suos Dóminus séquitur: quia prædicátio prǽvenit, et tunc ad mentis nostræ~
habitáculum Dóminus venit, quando verba exhortatiónis præcúrrunt: atque per hoc~
véritas in mente suscípitur.

[Lectio9]
Hinc namque eísdem prædicatóribus Isaías dicit: Paráte viam Dómini, rectas~
fácite sémitas Dei nostri. Hinc fíliis psalmísta ait: Iter fácite ei, qui~
ascéndit super occásum. Super occásum namque Dóminus ascéndit: quia unde in~
passióne occúbuit, inde maiórem suam glóriam resurgéndo manifestávit. Super~
occásum vidélicet ascéndit: quia mortem, quam pértulit, resurgéndo calcávit. Ei~
ergo qui ascéndit super occásum, iter fácimus, cum nos eius glóriam vestris~
méntibus prædicámus, ut eas et ipse post véniens, per amóris sui præséntiam~
illústret.
&teDeum

[Hymnus Laudes]
v. Apostolórum strénuos
Clemens labóres ínnovans,
Christum, salútem géntium,
Præco potens annúntiat.
_
O vim loquéntis! sáxea
Qua molliúntur péctora,
Iam docta sordes críminum
Piis laváre flétibus.
_
Flentes benígnus éxcipit
Christi miníster, frángere
Indígna promptus víncula,
Qua corda culpis álligant.
_
Adest et ægris, última
Quos pugna terret; térritos
Docet per alma víncere
Iesu et Maríæ nómina.
_
O qui, sacérdos ímpiger,
Sitis salútem sóntium,
Sitim tuis sodálibus
Immítte, Clemens, ǽmulam.
_
Deo Patri sit glória,
Eiúsque soli Fílio,
Cum Spíritu Paráclito,
Nunc et per omne sǽculum. Amen.

[Ant 2]
Hic est fratrum amátor * hic est, qui multum orat pro eis, et pro univérsa sancta civitáte Jerúsalem.

[Hymnus Vespera]
v. Te pio, Clemens, celebrámus hymno,
Alpium montes superáre primum
Ausus e nostris, procul et remótas
Cóndere sedes.
_
Véneras Romam, pietáte tractus;
Mox et Alfónsi numeráris inter
Fílios, queis tu peregrína, ductor,
Líttora pandis.
_
Nam, Dei præco, spatiósa regna
Vístulæ, Rheni péragras et Istri;
Núntias Christum pópulis, viámque
Sternis ad astra.
_
Interim quamquam procéllæ,
Strénui iungunt tibi se sodáles ;
Ac tuo crescit stúdio virétque
Mýstica vitis.
_
V íneam, tanti prétium labóris,
Perge de cælis vigil intuéri;
O fac Alfónso máneat satóre
Digna propágo.
_
Laus Deo Patri sonet atque Nato,
Pálmites qui nos sibi, vera Vitis,
Inseri iussit, resonétque compar
Laus Paracléto. Amen.

[Ant 3]
Vitem plantásti: * radíces egit et implévit terram; exténdit pálmites suos usque ad mare, et usque ad flumen propágines suas.
